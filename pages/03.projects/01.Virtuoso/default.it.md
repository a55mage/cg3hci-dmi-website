---
title: Virtuoso
date: '09-01-2018 15:52'
publish_date: '09-01-2018 15:52'
---

<div style="text-align: center">
<header>
<h1>VIRTUOSO </h1>
<p>Un osservatore sanitario virtuale per la prevenzione di 
malattie cardio-metaboliche nella pratica di attività 
fitness & wellness nei centri turistici</p>
</header>
</div>

![Logo Regione Sardegna](img/virtuoso-logo.png)

===

## Abstract
Le vacanze sono spesso vissute come un momentaneo 
cambiamento di vita, lontano dal tran-tran stressante della 
quotidianità cittadina e lavorativa. In quest’ottica, molti 
colgono l’occasione per dedicare tempo a se stessi e al 
proprio benessere psico-fisico, con un occhio alla forma 
fisica e l’altro al relax. A questo riguardo, i centri 
turistici offrono numerose alternative, come centri fitness, 
corsi acquatici, escursioni organizzate e spa. Solitamente 
la scelta tra le varie attività proposte è fatta dal cliente in completa autonomia e senza alcun supporto da parte della struttura ricettiva.
Ciò che ci proponiamo con questo progetto è fornire un 
insieme di strumenti, semplici da utilizzare, che non 
richiedano necessariamente l’ausilio di personale sanitario 
specialistico (medico o paramedico) per coadiuvare gli 
operatori turistici, in particolare i fitness e wellness 
trainer o coach (una nuova figura specializzata che si va 
sempre più affermando in contesti come quello descritto), 
nell’attività di indirizzamento e guida ai clienti nella 
scelta e nella pratica delle attività di fitness e relax 
offerte dalla struttura turistica.

Lo strumento principale dell’insieme che si intende 
sviluppare sarà un’applicazione informatizzata per la 
valutazione generale delle condizioni psico-fisiche del 
cliente. A questo sarà accoppiato lo sviluppo di un’applicazione 
per l’utente finale che consenta di consultare le informazioni
 prodotte dal centro, archiviarle ed eventualmente 
 condividerle con altri utenti tramite canali quali, 
 ad esempio, le reti sociali.
A questo fine prevediamo un percorso completo di studio e 
sviluppo di metodi e tecniche per l’analisi dello stato di 
salute generale di un individuo, basata su dati eterogenei 
acquisiti da sensori non invasivi e non intrusivi, anche 
senza-contatto (contactless) quali possono essere, ad 
esempio, telecamere e pedane sensorizzate, o a contatto 
minimale (minimal contact), quali, ad esempio, dei bracciali 
multifunzione. L’idea fondamentale alla base dell’intero 
progetto è la possibilità di valutare le condizioni 
psico-fisiche di un individuo e ricavare indicazioni sul 
miglior percorso di wellness a questi adatto, attraverso 
un’analisi di segni diagnostici raccolti con diverse 
tecniche e tecnologie.

La collaborazione con un gruppo di fisiologi dell’Università 
di Cagliari che si occuperanno della definizione dei 
parametri da controllare, della definizione del loro 
intervallo di normalità e della validazione dell’applicazione 
una volta sviluppata, garantisce che il sistema possieda 
solide basi biologiche, pur non avendo nessuna presunzione 
di rappresentare un sistema clinico di diagnosi sanitaria.
Il risultato finale sarà, quindi, duplice: da un lato si 
permetterà alle strutture turistiche, anche quelle non 
altamente specializzate in questo ambito, di fornire 
servizi innovativi e personalizzati, mirati al benessere 
dei clienti; dall’altro si sfrutterà la predisposizione 
delle persone in vacanza a cambiare stile di vita, 
approfittando delle opzioni fornite dalla struttura 
turistica, per suggerire loro uno stile di vita corretto 
e più adeguato alle loro peculiarità. L’applicazione 
mobile farà sì che questa guidance li segua anche al 
rientro alla vita quotidiana, con consigli personalizzati 
relativi all’attività fisica e alla dieta.

Il progetto è stato finanziato dalla [Regione Autonoma della Sardegna](https://www.regione.sardegna.it/) 
e si è concluso nel 2017.

